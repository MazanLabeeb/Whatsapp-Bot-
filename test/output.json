{"0":{"title":"لاپتا کوہ پیما شہروز کاشف اور فضل علی کا پتہ چل گیا\n","thumbnail":"https://i.dawn.com/thumbnail/2022/07/62c5287eb4b31.jpg","body":"دنیا کی نویں بلند ترین چوٹی نانگاپربت کامیابی سے سر کرنے کے بعد گزشتہ روز مہم سے واپسی پر لاپتا ہونے والے 2 پاکستانی کوہ پیما شہروزکاشف اور فضل علی کا پتہ چل گیا ہے۔ہوم سیکریٹری گلگت بلتستان اقبال حسین خان کے مطابق لاہور سے تعلق رکھنے والے کوہ پیما شہروز کاشف اور گلگت بلتستان کے ضلع ہنزہ کے شمشال سے تعلق رکھنے والے فضل علی خیریت سے ہیں۔ہوم سیکریٹری نے کہا کہ بیس کیمپ سے ان کی نقل و حرکت دوربین پر دکھائی دے رہی ہے، بیس کیمپ میں موجود پولیس نے بھی اس کی تصدیق کی۔یہ بھی پڑھیں: شہروز کاشف ماؤنٹ ایورسٹ سَر کرنے والے کمر عمر ترین پاکستانیٹور آپریٹر اور بیس کیمپ کے عملے نے بھی تصدیق کی کہ دونوں کوہ پیما نانگا پربت پر محفوظ ہیں اور انہوں نے کیمپ 3 سے اترنا شروع کردیا ہے۔ٹور آپریٹر کے منیجنگ ڈائریکٹر سمٹ قراقرم سخاوت حسین نے بتایا کہ انہوں نے نانگا پربت بیس کیمپ کے عملے سے بات کی ہے، انہوں نے تصدیق کی کہ دونوں کوہ پیماؤں نے کیمپ 3 سے اترتے ہوئے دیکھا ہے۔ڈپٹی کمشنر دیامر فیاض احمد نے بھی اس پیشرفت کی تصدیق کی اور کہا کہ سرکاری ذرائع کے مطابق کوہ پیماؤں نے کیمپ 3 سے نیچے اترنا شروع کردیا ہے۔مزید پڑھیں: شہروز کاشف کے۔ٹو سر کرنے والے سب سے کم عمر کوہ پیما بن گئےشہروز کاشف اور فضل علی نے گزشتہ روز صبح 8 ہزار 123 میٹر بلند دنیا کے نویں بلند ترین پہاڑ نانگا پربت کو سر کرلیا تھا، چوٹی سر کرنے کے بعد کوہ پیما نیچے اتر رہے تھے جب 7 ہزار 200 میٹر کی بلندی پر ان سے رابطہ منقطع ہو گیا تھا۔کوہ پیماؤں کے ساتھ رابطہ ممکن نہیں ہو پا رہا تھا اور ان کا جی پی ایس ڈیوائس بھی فعال نہیں تھا، جس کے سبب دونوں کوہ پیماؤں کے لاپتا ہونے کے شبے نے خوف و ہراس پیدا کردیا تھا۔بعدازاں گلگت بلتستان کے وزیراعلیٰ خالد خورشید خان نے ریسکیو آپریشن شروع کرنے کی ہدایت کی تھی۔ہوم سیکریٹری گلگت بلتستان اقبال حسین خان نے تصدیق کی تھی کہ شہروز کاشف اور فضل علی کیمپ 3 اور 4 کے درمیان اس وقت لاپتہ ہوگئے جب وہ چوٹی سے اتر رہے تھے۔مزید پڑھیں: کوہ پیما سرباز خان، شہروز کاشف کا ایک اور کارنامہ، نیپال کی مکالو چوٹی سر کرلیانہوں نے بتایا تھا کہ جی بی حکومت نے چند گھنٹوں میں ریسکیو آپریشن شروع کر دیا۔شہروزکاشف اور فضل علی 30 جون کو نانگا پربت بیس کیمپ پہنچے تھے، انہوں نے پیر کی شام کو کاشفر وال سے اپنی مہم کا آغاز کیا تھا۔نانگا پربت کی چوٹی کامیابی سے سر کرنے کے بعد شہروز کاشف 8 ہزار سے اونچی دنیا کی 14 بلند ترین چوٹیوں میں سے 8 چوٹیوں کو سر کرنے والے سب سے کم عمر کوہ پیما بن گئے ہیں۔خیال رہے کہ نانگا پربت کو دنیا کے سب سے مشکل اور مہلک پہاڑوں میں سے ایک کہا جاتا ہے۔یہ بھی پڑھیں: ملیے پاکستان کے کم عمر ترین ’کوہِ پیما‘ سےشہروز کاشف اب 8 ہزار میٹر بلند تمام 14 چوٹیوں کو سر کرنے والے دنیا کے سب سے کم عمر کوہ پیما بننے کے لیے پرعزم ہیں۔سیکرٹری الپائن کلب آف پاکستان کرار حیدری نے بتایا کہ شہروز کاشف نے نانگا پربت کو سر کر کے ایک اور عالمی ریکارڈ بنا لیا ہے اور 20 سال کی عمر میں دنیا کے کم عمر ترین کوہ پیما بن گئے ہیں، یہ شہروز کی 8 ویں 8000 میٹر چوٹی ہے، وہ تمام 14 چوٹیاں سر کرنے کے لیے پرعزم ہیں، ہماری دعائیں ان کے ساتھ ہیں۔شہروز کاشف نے محض 11 سال کی عمر میں 3 ہزار 885 میٹر بلند مکڑا کی چوٹی سرکی تھی، وہ سب سے کم عمر پاکستانی کوہ پیما ہیں جس نے رواں سال 20 سال کی عمر میں نیپال میں 23 دنوں میں 3 آٹھ ہزار بلند چوٹیاں سر کیں۔"},"1":{"title":"عمران ریاض کی گرفتاری پر بابر اعوان کا بڑا اعلان","thumbnail":"https://i.dawn.com/thumbnail/2022/07/06111446c75e466.png?r=111635","body":""},"2":{"title":"’عمران ریاض کو اسلام آباد ہائیکورٹ کے دائرہ کار سے باہر گرفتار کیا گیا‘\n","thumbnail":"https://i.dawn.com/thumbnail/2022/07/62c5251cca216.jpg","body":"اسلام آباد ہائی کورٹ نے صحافی اور اینکر عمران ریاض کی گرفتاری کو اپنے دائرہ کار کی حدود سے باہر قرار دیتے ہوئے درخواست نمٹادی۔اسلام آباد کی عدالت عالیہ کے چیف جسٹس اطہر من اللہ نے اینکر کی گرفتاری کے خلاف درخواست پر سماعت کی۔جسٹس اطہر من اللہ نے کہا کہ رات کو رپورٹ آئی کہ عمران ریاض کو پنجاب سے گرفتار کیا گیا ہے۔یہ بھی پڑھیں: صحافی عمران ریاض خان 'بغاوت' کے مقدمے میں گرفتاروکیل نے کہا کہ عمران ریاض نے مجھے فون کر بتایا کہ وہ اسلام آباد ٹول پلازہ پر ہیں، ان کی گرفتاری اسلام آباد کی حدود سے ہوئی ہے۔وکیل نے مزید کہا کہ لاہور ہائی کورٹ میں پولیس نے 17 مقدمات درج ہونے کی رپورٹ دی،لیکن عدالت کو رات کی ایف آئی آر سے متعلق نہیں بتایا گیا تھا، یہ چھپائی گئی، میں نے لاہور ہائی کورٹ میں الگ سے توہین عدالت کی درخواست دائر کی ہے۔چیف جسٹس نے کہا کہ ہر عدالت کا اپنا دائرہ اختیار ہے لاہور ہائی کورٹ اس معاملے کو دیکھ سکتی ہے، عمران ریاض خان کی گرفتاری اٹک میں ہوئی جو اس عدالت کا دائرہ اختیار نہیں بنتا، یہ کورٹ پنجاب کی تفتیش تو نہیں کر سکتی۔وکیل نے کہا کہ اس عدالت نے گرفتار کرنے کے حوالے سے واضح احکامات دیے تھے ان کی خلاف ورزی ہوئی ہے۔مزید پڑھیں: لاہور ہائیکورٹ: صحافی عمران ریاض خان کے خلاف درج مقدمات کا مکمل ریکارڈ طلبجسٹس اطہر من اللہ نے کہا کہ اس عدالت نے اسلام آباد سے گرفتاری کی بات کی تھی اب یہ گرفتاری ہمارے دائرہ اختیار کے باہر سے ہوئی ہے۔انہوں نے مزید کہا کہ اسلام آباد پولیس نے عمران ریاض خان کی گرفتاری نہیں کی، پنجاب پولیس نے کی ہے، ہم اس کیس میں کوئی آبزرویشن نہیں دے رہے۔چیف جسٹس نے مزید کہا کہ اگر لاہور ہائی کورٹ کہے کہ اسلام آباد سے گرفتاری ہوئی ہے تو وہ آرڈر اس عدالت کے سامنے لے آیئے گا۔وکیل نے کہا کہ اسلام آباد پولیس کہہ رہی ہے گرفتاری پنجاب سے ہوئی جبکہ ہم کہہ رہے ہیں اسلام آباد کی حدود سے گرفتار کیا گیا ہے۔چیف جسٹس نے مزید کہا کہ یہ آپ کے انٹرسٹ میں ہے کہ لاہور ہائی کورٹ سے رجوع کریں ساتھ ہی درخواست نمٹا دی۔خیال رہے کہ منگل اور بدھ کی درمیانی شب صحافی عمران ریاض خان کو اسلام آباد جاتے ہوئے اٹک میں درج بغاوت کے مقدمے میں گرفتار کر لیا گیا تھا۔عمران ریاض خان کے وکیل میاں علی اشفاق بتایا تھا کہ عمران ریاض خان کے خلاف پنجاب بھر میں 17 بغاوت کے مقدمات درج کیے گئے ہیں۔وکیل نے دعویٰ کیا تھا کہ ان کے مؤکل کو اسلام آباد کی حدود سے گرفتار کیا گیا جو ہائی کورٹ کے حکم کی خلاف ورزی ہے اس کے خلاف توہین عدالت کی درخواست دائر کررہے ہیں۔بعدازاں رات گئے  اسلام آباد ہائی کورٹ نے عمران ریاض خان کی گرفتاری پر توہین عدالت کی دائر درخواست پر آئی جی اسلام آباد کی جانب سے مجاز افسر کو صبح دس بجے عدالت طلب کر لیا تھا۔"},"3":{"title":"نیب قانون میں ترمیم کے خلاف درخواست پر سیکریٹری قانون، کابینہ ڈویژن کو نوٹس جاری\n","thumbnail":"https://i.dawn.com/thumbnail/2022/07/62c51ec597daa.jpg","body":"اسلام آباد ہائی کورٹ نے قومی احتساب آرڈیننس (این اے او) میں ترامیم کے خلاف دائر درخواست کو منظور کرتے ہوئے وزارت قانون اور کابینہ ڈویژن کے سیکرٹریز کو نوٹس جاری کر دیئے۔ڈان اخبار کی رپورٹ کے مطابق اسلام آباد ہائی کورٹ کے جسٹس عامر فاروق نے اسلام آباد ہائی کورٹ بار ایسوسی ایشن (آئی ایچ سی بی اے) کے صدر شعیب شاہین کی درخواست پر سماعت کرتے ہوئے اٹارنی جنرل آف پاکستان کو بھی نوٹس جاری کیا۔عدالت نے ابتدائی دلائل سننے کے بعد کیس کی سماعت 16 اگست تک ملتوی کر دی۔یہ بھی پڑھیں: اسلام آباد بار ایسوسی ایشن کے صدر کی نیب قانون میں ترمیم کےخلاف درخواستاسلام آباد ہائی کورٹ میں دائر درخواست میں کہا گیا تھا کہ  پاکستانی عوام نے حکومتی امور چلانے کی ذمہ داری اپنے منتخب اراکین کو دی ہے تاکہ اراکین اسے مقدس امانت کے طور پر استعمال کر سکیں، لہٰذا یہ عوام کا حق ہے کہ وہ منتخب نمائندوں کو ان کے ایکشن کے لیے جوابدہ ٹھہرا سکیں۔درخواست میں مزید کہا گیا کہ سیاسی اقدامات کا احتساب انتخابات کے وقت ہوتا ہے اور اس کا انحصار ان قوانین پر ہوتا ہے جو آزادانہ اور منصفانہ انتخابات کو یقینی بناتے ہیں، قانونی یا انتظامی کارروائیوں کا احتساب عدالتی جائزے کے ذریعے لوگوں کو دستیاب ہوتا ہے۔درخواست میں سوال اٹھایا گیا کہ کیا ہم پاکستانی عوام کے منتخب نمائندوں کو اس بات کی اجازت دے سکتے ہی کہ وہ احتساب کے قوانین واپس لے لیں یا انہیں اس حد تک کمزور کردیں  کہ وہ غیر مؤثر ہوجائیں، عوام کو منتخب افراد کے احتساب کے حق سے محروم کردیں۔مزید پڑھیں: پی ٹی آئی کا نیب قانون میں ترامیم کے خلاف عدالت سے رجوع کرنے کا فیصلہپٹیشن میں اس بات کو اجاگر کیا گیا تھا کہ نیب قانون میں کی گئی ترمیم میں اختیار کے غلط استعمال کے جرم کی وسعت تبدیل کردی گئی ہے اور یہ احتساب سے انکار کے مترادف ہے۔ساتھ ہی یہ بھی کہا گیا تھا کہ ایک ترمیم کے ذریعے وعدہ معاف گواہ کو نااہل کرنے سے بااثر ملزمان کے خلاف گواہی دینے کی حوصلہ شکنی ہوگی۔درخواست گزار کا کہنا تھا کہ ترامیم، اس قانون سے مبینہ فائدہ اٹھانے والوں نے ہی متعارف کرائی، ساتھ ہی عدالت سے استدعا کی کہ بااثر افراد کے خلاف زیر التوا مقدمات، تحقیقات اور انکوائریز کی تفصیلات طلب کرے۔ان ترامیم کے خلاف اسی طرح کی ایک درخواست پاکستان تحریک انصاف (پی ٹی آئی) کے چیئرمین عمران خان کی جانب سے بھی دائر کی گئی تھی جسے عدالت عظمیٰ کے رجسٹرار آفس نے اعتراض لگا کر واپس بھیج دیا تھا۔"},"4":{"title":"بلوچستان کے مختلف علاقوں میں بارش سے تباہی، 20 افراد ہلاک\n","thumbnail":"https://i.dawn.com/thumbnail/2022/07/62c51cf0a0d1d.png","body":"بلوچستان کے متعدد اضلاع میں گزشتہ 24 گھنٹوں کے دوران تیز ہواؤں کے ساتھ مون سون بارشوں کے نتیجے میں بارش سے متعلقہ حادثات میں کم از کم 20 افراد کے ہلاک ہونے کی اطلاع ہے۔ڈان اخبار کی رپورٹ کے مطابق حکام نے بتایا کہ جاں بحق ہونے والوں میں کوئٹہ کے ایک ہی خاندان کی 6 خواتین بھی شامل ہیں، یہ خواتین بارش اور تیز آندھی کے باعث عارضی مکان کی دیوار گرنے سے جاں بحق ہوئیں۔مزید پڑھیں: بلوچستان، خیبر پختونخوا میں بارشوں اور سیلاب سے تباہیان کے اہلخانہ کے مطابق دو خواتین زخموں کی تاب نہ لاتے ہوئے چل بسیں کیونکہ انہیں ہسپتال منتقل کرنے کا کوئی انتظام نہیں تھا، اس خاندان کا تعلق بلوچستان کے علاقے جعفرآباد سے ہے اور یہ گرمیاں گزارنے کے لیے کوئٹہ آئے تھے۔صوبائی ڈیزاسٹر مینجمنٹ اتھارٹی کے حکام نے بتایا کہ مشرقی بائی پاس، خروٹ آباد اور دیگر علاقوں میں جمع ہونے والے سیلابی پانی سے چار لاشیں نکالی گئیں۔بلوچستان حکومت نے فوری طور پر ضلع کوئٹہ میں ایمرجنسی نافذ کر دی ہے۔حکام کے مطابق سریاب ملز ایریا، ایسٹرن بائی پاس اور نواحی علاقوں میں 50 سے زائد کچے مکانات گر گئے۔ایک اور حادثے میں گزشتہ رات بھوسہ منڈی کے علاقے میں تالاب میں ڈوبنے والی دو لڑکیوں میں سے ایک کی لاش صوبائی ڈیزاسٹر مینجمنٹ اتھارٹی کے غوطہ خوروں نے نکال لی جبکہ دوسری کی لاش 24 گھنٹے گزرنے کے باوجود نہیں مل سکی۔یہ بھی پڑھیں: خیبر پختونخوا میں بارشوں اور سیلاب سے تباہی، خاتون جاں بحقصوبائی ڈیزاسٹر مینجمنٹ اتھارٹی کو پولیس نے لاپتا لڑکیوں کے بارے میں مطلع کیا جس کے بعد منگل کو سرچ آپریشن شروع کیا گیا تھا۔کوئٹہ کے نواحی علاقے گنگ شکری میں چھوٹے ڈیم میں ڈوبنے والے ایک اور شخص کی لاش بھی نکال لی گئی۔مستونگ کے علاقے دشت میں گھر کی دیوار گرنے سے دو خواتین جاں بحق ہو گئیں۔ضلع کیچ میں پاکستان ایران سرحد کے قریب مند کے علاقے میں تین بچے موسمی نالے میں ڈوب گئے، ناند اور ایران کے سرحدی علاقے میں شدید بارشوں کے بعد اس نالے میں سیلابی پانی آ رہا تھا۔کوئلے کے پانچ کان کن موسمی نالے میں بہہ گئے، تاہم مقامی لوگوں نے ان میں سے دو کو بچا لیا جبکہ تین دیگر بہتے پانی میں ڈوب گئے۔ضلع بولان کے علاقے کارتک میں سیلابی ریلے میں بہہ جانے والے ایک اور شخص کی لاش ملی۔مزید پڑھیں: کوئٹہ سمیت بلوچستان میں مون سون بارشوں نے تباہی مچادینصیر آباد، جعفرآباد، سبی، زیارت، ہرنائی، بارکھان، لورالائی، لسبیلہ، کوہلو، ڈیرہ بگٹی، آواران، نوشکی اور چاغی کے اضلاع میں موسلادھار بارش ہوئی جہاں مقامی انتظامیہ نے کسی بھی ہنگامی صورتحال سے نمٹنے کے لیے کمر کس لی ہے۔ضلع خضدار کے علاقے نال میں بارش کے پانی میں ڈوب کر ایک شخص جاں بحق ہو گیا جس کی لاش لیویز اہلکاروں نے نکال لی، بارش سے خضدار اور ملحقہ علاقوں میں بڑی تعداد میں سولر پینلز کو بھی نقصان پہنچا۔تربت، پنجگور، پسنی، اورماڑہ اور مکران ڈویژن کے دیگر علاقوں میں بھی مون سون کی موسلادھار بارش ہوئی۔ تاہم ان علاقوں سے اب تک کسی بڑے جانی نقصان کی اطلاع نہیں ملی ہے، گوادر میں فوجی دستے متعدد علاقوں میں جمع پانی کو نکالنے میں مقامی انتظامیہ کی مدد کر رہے ہیں۔وڈھ، سارونا، حب، اتھل اور بیلہ کے علاقوں میں بھی شدید بارشوں سے انفراسٹرکچر کو نقصان پہنچا، قلات ڈویژن کے کمشنر نے سیلاب کے باعث دریائے پورولی پر محکمہ آبپاشی کے عملے کو تعینات کر دیا۔یہ بھی پڑھیں: کراچی سمیت سندھ کے دیگر علاقوں میں گرج چمک کے ساتھ بارش کا امکان ہے، محکمہ موسمیاتبارش جاری رہنے کے باعث کیسکو کے بڑے فیڈر ٹرپ ہونے سے گزشتہ رات کئی اضلاع تاریکی میں ڈوب گئے، کیسکو حکام کے مطابق کوئٹہ اور اس کے گردونواح میں سپلائی جزوی طور پر بحال کر دی گئی ہے جبکہ بجلی کی مکمل بحالی کے لیے کام جاری ہے۔محکمہ موسمیات نے آئندہ تین روز میں مزید بارشوں کی پیش گوئی کرتے ہوئے حکام کو ہائی الرٹ پر رکھا ہوا ہے، ہنگامی صورتحال سے نمٹنے کے لیے فوج، ایف سی اور لیویز فورسز کو بھی ہائی الرٹ کر دیا گیا ہے۔"}}